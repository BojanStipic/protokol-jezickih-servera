Korisnici danas imaju visoka očekivanja od tekst editora.
Iz tog razloga, tekst editori su veoma kompleksni programi, sa velikim brojem mogućnosti.
Pritom, većina funkcionalnosti je usko povezana sa programskim jezikom u kojem je dokument napisan.
Na primer, da bi editor podržavao isticanje sintakse, on mora poznavati kompletnu gramatiku jezika.

Kako programskih jezika vremenom ima sve više, tako je i razvoj tekst editora postao sve kompleksniji.

Rešenje ovog problema je razvoj posebnih jezičkih servera koji pružaju "pametne" funkcionalnosti
za pojedinačne programske jezike.
Tekst editor više ne mora da poznaje sintaksu ili semantiku jezika, već samo treba
da se integriše sa jezičkim serverom.

Međutim, razdvajanjem tekst editora od jezičkih servera, rešen je jedan problem, ali
je nastao novi problem—njihova integracija.
Jezički serveri su koristili različite formate poruka za komunikaciju.
Tekst editori su morali na različite načine parsirati poruke koje dobijaju od jezičkih servera,
a morali su poznavati i različite poruke za zadavanje upita.

Kako bi se problem integracije rešio, Microsoft je razvio protokol jezičkih servera.
Razvojem zajedničkog jezika kojim jezički serveri komuniciraju, postalo je moguće da
tekst editori napišu integracioni kod samo jednom i da ga koriste za sve postojeće i buduće programske jezike.

LSP je uopšten protokol koji je jezički neutralan.
Poruke su bazirane na JSON-RPC protokolu, a LSP specifikacija je slobodno dostupna.

Iako je LSP relativno nov protokol (nastao je 2016. godine), postao je veoma rasprostranjen
i danas postoje jezički serveri za skoro sve popularne programske jezike,
a podržan je i od većine tekst editora i integrisanih razvojnih okruženja.

Razvojem LSP-a, razlika između običnih tekst editora i integrisanih razvojnih okruženja postaje sve manja.
Tekst editori podržavaju većinu funkcionalnosti i jezički su neutralni, pa nestaje potreba
za specijalizovanim integrisanim razvojnim okruženjima.
Korisnici mogu da koriste tekst editor sa kojim su već upoznati za sve projekte, bez obzira
na programski jezik koji se koristi.

Pisanje kompletnog softverskog rešenja u okviru ovog rada je olakšano uz pomoć LSP-a.
Korišćen je Vim tekst editor i Clangd jezički server za programski jezik C.
